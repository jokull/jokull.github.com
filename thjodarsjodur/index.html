<!doctype html>
<meta charset="utf-8">
<meta name="viewport" content="width=device-width, initial-scale=1.0">
<link rel="stylesheet" href="../static/style.css">
<title>Athugasemdir um Þjóðarsjóð — Jökull Sólberg</title>
<body>
  <header>
    <h1>
      <a href="../">Jökull Sólberg</a>
      <a href="mailto:jokull@solberg.is"></a>
    </h1>
    <div class="social">
      <a href="https://twitter.com/jokull"><img src="/static/twitter.svg"></a>
      <a href="https://instagram.com/jokull"><img src="/static/instagram.svg"></a>
    </div>
  </header>
  <div class="page">
    
  
  
  <div class="blog-post">
    <div class="blog-post-header">
      <h1>Athugasemdir um Þjóðarsjóð</h1>
      <p class="meta">
        3. janúar 2019
      </p>
    </div>
    <div class="blog-post-body">
      <p>Hugmyndir fjármála- og efnahagsráðherra um Þjóðarsjóð hafa verið lagðar fram þar sem útfærslunni er loks gerð þannig skil að tímabært er að ræða kosti og galla hennar. Ef af tillögunni verður byggist upp sjóður sem ætlað er að bregðast við efnahagshruni með því að ganga að helmingshlut sjóðs sem stefnt væri að nemi á nokkrum árum 10% af þjóðarframleiðslu í stærð. (ath orðalag - löng setning og smá ruglandi)</p>
<p>Stefnt yrði að því að fjárlagaárið 2020 yrði það fyrsta þar sem greitt yrði í Þjóðarsjóð. Framlög til sjóðs nema „arðgreiðslum, leigutekjum og öðrum tekjum vegna nýtingar orkuauðlinda á forræði ríkisins frá orkufyrirtækjum á næstliðnu ári“. Á ársgrundvelli eru framlögin metin „undir 0,5% af VLF“. Það má því gera ráð fyrir því að það taki um 20-30 ár að ná þeirri stærðargráðu sem stefnt er að áður en ríkið hafi af sjóðnum brúttó tekjur, þ.e.a.s. ef engin efnahagsleg skakkaföll eiga sér stað á þessum tíma sem koma til með að ganga á forða sjóðsins og krefjast þá frekari uppbyggingar í kjölfarið.</p>
<p>Þjóðarsjóður mun aðeins hafa heimildir til að fjárfesta í erlendum eignum. Þetta er lykilatriði í útfærslu sjóðsins: ríkissjóður fjármagnar kaup á gjaldeyrir sem sjóðurinn fjárfestir svo — framkvæmd sem veikir krónu — og þegar gengið er á Þjóðarsjóð veldur það því að erlendar skuldir eru greiddar sem annars væru greiddar með rýrðum gjaldeyrisforða Seðlabanka eða að innlend eftirspurn er aukin sem krefst sölu gjaldeyris. Í öðrum orðum, sjóðurinn hefur áhrif á gengi krónunnar — fyrst til veikingar í uppbyggingu og svo til styrkingar við notkun. Greiðslur úr sjóðnum mega aðeins nema helmingshlut sjóðsins hverju sinni og sérstök nefnd vinnur eftir viðmiðum um hvað telst til alvarlegra efnahagslegra skakkafalla sem verða til þess að ríkissjóður fær aðgang að fjármunum sjóðsins.</p>
<p>Lítum til helstu hagstærða fyrir stærðarsamhengi frumvarpsins. Landsframleiðsla 2017 var 2.615 ma.kr. Í lok nóvember 2018 nam gjaldeyrisforði Seðlabankans 770 ma.kr. ($6,3 ma.) eða 29% af vergri landsframleiðslu ársins 2017. Hagstærð fullfjármagnaðs Þjóðarsjóðs væri um 260 ma.kr. á árinu 2017. Þetta þýðir að gjaldeyrisforði Seðlabankans er nú þegar í dag þrefalt stærri en vænt hagstærð Þjóðarsjóðs sé tekið mið af hlutfalli við landsframleiðslu.</p>
<p>Stöðugleiki hefur ótvírætt jákvæð áhrif á efnahag og það er verðugt verkefni að styrkja þau stjórntæki sem tryggja stöðugt verðlag, atvinnustig, kaupgetu og almennan efnahagsstöðugleika. Viðskiptahættir dafna við aðstæður þar sem hægt er að gera ráð fyrir minni gengissveiflum, traust í milliríkjaviðskiptum eykst og rekstur snýst að mestu leiti um vöruþróun, nýsköpun og daglegan rekstur en ekki dýrar tryggingar gagnvart snörpum gengissveiflum. Undirritaður þekkir það af eigin reynslu að reka hugbúnaðarþróun með íslensku vinnuafli og hafa tekjur í öðrum gjaldeyri. Það er til mikils að vinna fyrir litla þjóð sem rekur eigin mynt í opnu hagkerfi. Ennfremur getur það verið varasamt að miða okkur við stærri þjóðir þegar kemur að hlutfallsstærðum þeirra tóla sem er ætlað að tryggja stöðugleika.</p>
<p>Seðlabanki Íslands er sú stofnun sem hefur verið falið að stuðla að stöðugu verðlagi. Stöðugleiki til skamms tíma felst í að tryggja verðlag þar sem framboð á lánsfé annarsvegar og gjaldeyrismarkaðir hinsvegar spila lykilhlutverk. Í tilfelli gjaldeyris setur Seðlabankinn sér stefnu og byggir upp forða í erlendri mynt til að geta svo dregið úr gengissveiflum í gjaldeyrisviðskiptum. Virk þátttaka Seðlabankans á gjaldeyrismarkaði er einnig talin draga úr áhuga spákaupmanna á skortstöðum og öðrum árásum gegn krónu einfaldlega vegna bolmagns og trúverðugleika Seðlabankans.</p>
<p>Það er þó full ástæða til að endurskoða og velta upp umræðu hvort Seðlabanki Íslands sé — þrátt fyrir bolmagn og virka hagstjórn — í stakk búinn til að tryggja stöðugleika og hvort tólin sem honum hafa verið sköffuð séu nægilega víðtæk, fjölbreytt og öflug — svo ekki sé minnst á hvort þessum tólum sé yfirleitt beitt rétt og hvort bankanum hafi verið tryggt nægilegt sjálfstæði, sérfræðiþekking og fjárveitingar til að fylgjast með fjármálaumhverfi sem er jafn kvikt og raun ber vitni.</p>
<p>Efasemdir mínar um gildi og tilhögun Þjóðarsjóðs eru í þremur liðum:</p>
<p>Í fyrsta lagi er erfitt að sjá hver eðlismunurinn er á gjaldeyrisforða Seðlabankans annarsvegar og kaupum ríkissjóðs á erlendum verðbréfum hinsvegar þegar litið er til stöðugleikamarkmiða. Muninn er aðalega að finna í formsatriðum svosem bindingu fjármagns, viðmiðum um söfnun og aðstæður sem þurfa að vera fyrir notkun. Markmiðin er nákvæmlega þau sömu og eðli viðskiptanna einnig. Er þörf fyrir að ríkissjóður beiti sér með sama hætti fyrir sama verkefni og Seðlabankinn er ábyrgur fyrir í dag?</p>
<p>Í öðru lagi má af frumvarpinu lesa á milli lína misskilning eða í það minnsta er mjög svo dregið úr áhrifum sjálfvirkra jafnara í efnahagskreppum. Ef markmiðið er að mýkja stóra skelli, kerfishrun og mikla rýringu á kaupmætti, þá er mun betra að reiða sig á sjálfvirka jafnara sem virkuðu nákvæmlega eins og þeir eiga að virka í Fjármálakreppunni 2008: ríkissjóður rekinn í halla — 8% árið 2009 í kjölfar hrunsins. Þá verður tilfærsla peningamyndununar frá bankakerfi yfir á ríkissjóð sem tryggir virkni hagkerfisins og jöfnuð. Greiðslugeta úr fullum Þjóðarsjóði nemur aðeins 17% af stærð gjaldeyrisforðans í dag, en geta ríkissjóðs er enn meiri þar sem hallarekstur er alltaf möguleiki hjá ríkissjóði sem gefur út eigin mynt.</p>
<p>Í þriðja lagi er Þjóðarsjóður áframhald á vegferð sem er best lýst sem ofuráherslu á að skila afgangi af fjárlögum ríkisins — þ.e. sveltistefnu (e. austerity). Árið 2017 var afgangur af ríkissjóði 1,2% af vergri landsframleiðslu en sá afgangur leiddi til þess að um 31 ma.kr. voru færðir frá einkageira til ríkisins. Þetta er gert til að „kæla hagkerfið“ og draga úr skuldum ríkissjóðs. Hagkerfið getur þó vaxið með útlánum og viðskiptaafgangi við útlönd; þættir sem hafa iðulega mun meiri áhrif á vöxt hagkerfisins. Það er þó þannig að aðgengi að lánsfé og hagnaður í milliríkjaviðskiptum er ekki jafnt dreift í þjóðfélaginu, en verkefni ríkissjóðs hinsvegar stuðla að jöfnuði. Það er í þessu samhengi sem ég set sérstaklega mikið spurningamerki við að fjárlögin fari nú að taka tillit sjóðssöfnunaráráttu ásamt afgangsins sem stefnt er að á hverju ári — allt á kostnað samfélagsverkefna sem engin ástæða er til að draga úr.</p>
<p>Niðurstaða mín er að Þjóðarsjóður bætir harla stöðugleika þegar Seðlabankinn hefur mun rýmri heimildir til gjaldeyrissöfnunar, ríkissjóður hefur getu til að grípa kreppur og sjóðurinn dregur kerfislega úr metnaði verkefna ríkisins.</p>
<p>Alvarleg er sú tilhneyging að verkefni ríkissjóðs séu stöðugt rýrð í nafni  fjárhagsgjörninga sem hafa takmarkaðan grundvöll í raunveruleikanum. Þjóðarsjóður er áframhald á þeirri hættulegu vegferð. Leyfum ríkissjóði að vinna að samfélagsverkefnum að metnaði, jafnvel þeim sem bæta eftirspurn, t.a.m. með rannsóknum ýmiskonar og eflingar græns iðnaðarklasa sem á þátt í að forða okkur frá þeirri vá sem er mun alvarlegri en annað fjármálakerfishrun. Það er með fjölbreyttari efnahag og stórhug sem við komumst helst hjá efnahagshruni.</p>

    </div>
  </div>
  


  </div>
  <footer>
    <a href="mailto:jokull@solberg.is">jokull@solberg.is</a>
  </footer>
</body>
