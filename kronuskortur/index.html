<!doctype html>
<meta charset="utf-8">
<meta name="viewport" content="width=device-width, initial-scale=1.0">
<link rel="stylesheet" href="../static/style.css">
<title>Hvað er krónuskortur? — Jökull Sólberg</title>
<body>
  <header>
    <h1>
      <a href="../">Jökull Sólberg</a>
      <a href="mailto:jokull@solberg.is"></a>
    </h1>
    <div class="social">
      <a href="https://twitter.com/jokull"><img src="/static/twitter.svg"></a>
      <a href="https://instagram.com/jokull"><img src="/static/instagram.svg"></a>
    </div>
  </header>
  <div class="page">
    
  
  <div class="blog-post">
  
    <h2>Hvað er krónuskortur?</h2>
    <p class="meta">
      21. desember 2018
    </p>
    <div class="blog-post-body">
      <p><strong>Greinin birtist fyrst á <a href="https://stundin.is/grein/8167/">stundin.is</a></strong></p>
<p>Pistlinum er ætlað að veita svar við umræðu um væntan krónuskort í hagkerfinu.</p>
<ul>
<li><em><a href="http://www.visir.is/g/2018181129538">Kerfisvilla</a></em>, leiðari eftir Hörð Ægisson í Fréttablaðinu 23.11.2018</li>
<li><em><a href="http://www.visir.is/g/2018181129859">Óttast krónuskort í bankakerfinu</a></em>, umfjöllun í Fréttablaðinu 21.11.2018</li>
<li><em><a href="https://www.sa.is/frettatengt/frettir/taumhald-peningastefnunnar-i-kronuskorti">Taumhald peningastefnunnar í krónuskorti</a></em>, grein eftir Ásdísi Kristjánsdóttur, forstöðumaður efnahagssviðs SA, birtist 13.12.2018 í Viðskiptablaðinu</li>
</ul>
<hr>
<p>Eftir að <em><a href="https://www.stjornarradid.is/lisalib/getfile.aspx?itemid=e544d852-fc8f-11e8-942f-005056bc4d74">Hvítbók um framtíðarsýn fyrir fjármálakerfið</a></em> kom út hafa margir forsvarar fjármálakerfisins stigið fram og varað við krónuskorti í greinum og leiðurum. Í sömu andrá er hvatt til sölu íslensku bankana, en ekki fyrr en sérstakur bankaskattur hefur verið felldur niður og eiginfjárkröfur túlkaðar á sveigjanlegri hátt. Þá fái ríkið gott verð fyrir eignirnar, annars ekki. Fyrst og fremst bitni kvaðirnar á neytendum sem beri hærri vaxtakostnað en ella.</p>
<p>Sitt sýnist hverjum um eignarhald bankanna, innflæðishöft og sérstaka bankaskatta — liðir í aðgerðaráætlun endurreisnar í kjölfar fjármálakreppunnar 2008. Að draga úr aðhaldi fjármálakerfisins er hinsvegar innihaldslaus orðræða nema einnig sé tekið tillit til samfélagslegrar áhættu og stöðugleika.</p>
<p>Þegar talað er um krónuskort er væntanlega vísað til þess að bankarnir eru allir komnir upp undir þak lausa- og eiginfjárviðmiða. Þessi lágmarkshlutföll og viðmið eru kvaðir Fjármálaeftirlitsins og fjármálastöðugleikaráðs á lánastofnanir til þess fallnar að tryggja efnahagsstöðugleika. Góð eigin- og lausafjárstaða banka tryggir að þeir geti tekið á sig ákveðið hlutfall afskrifta lána og staðið við útstreymi lausafjárs. Bankar með mikla vogun og hátt hlutfall lélegra lána eiga erfiðara með að takast á við efnahagskreppur.</p>
<p>Hverju stendur banki frammi fyrir þegar hann er kominn að þolmörkum eiginfjárkrafna? Bankinn þarf einfaldlega að bíða eftir að vaxtatekjur af lánum innheimtist, sem styrkir eiginfjár- og lausafjárstöðu, áður en hann efnir til frekari útlána. Þetta hægir vissulega á fjármagnsframboði í hagkerfinu en stöðugleikinn og rekstrargrundvöllur bankans varðveitist.</p>
<p>Ef útlánamyndun verður of hröð er hætta á tvennu sem grefur undan stöðugleika: Í fyrsta lagi hættir framboð á eignum að geta haldið í við framboð á fjármagni. Verðlag hækkar og eignabólur fara að gera vart við sig, t.d. á fasteignamarkaði. Hitt sem gerist er að bankar eggja hver öðrum í að finna sem flesta sem fyrst til að lána sem mest. Vaxtagreiðslur af lánum eru tekjulind banka. Til að auka hagnað er einfaldast að stækka lánabækur eins og reglur leyfa.</p>
<p>Þetta lítur alltaf vel út í fyrstu þegar fjöldi nýrra kúnna stenst greiðslumat og veðsettar eignir þeirra hækka í verði. Hækkandi verð gefur svo bönkum aukna trú á að næsta nýja lán tryggi þeim öruggt tekjuflæði. Bankar keppast um sömu lánamöguleikana og freistnivandinn í samkeppnisumhverfinu gerir vart við sig. Skjótt skipast veður í lofti þegar í ljós kemur að hlutfall vanskilalána er hærra en áður var talið og verðlag fer lækkandi á veðsettum eignum. Það er einmitt þessi atburðarás sem aðhaldi lánastofnana er ætlað að koma í veg fyrir. Það var hagfræðingurinn Hyman Minsky sem kom auga á þessa kerfisáhættu í bók sinni <em>Stabilizing an Unstable Economy</em> en í kjölfar fjármálakreppunnar 2008 hafa kenningar hans fengið aukna athygli.</p>
<p>Það er semsagt ekkert athugunarvert við svokallaðan krónuskort í bankakerfi þar sem skorður eru settar á fjármálastofnanir. Eftirlitsaðilar og löggjafinn þurfa að meta áhættu af lægri eigin- og lausafjárkvöðum lánastofnana án þess þó að kæfa framboð fjármagns í hagkerfinu. Samanburður á eiginfjárhlutfalli íslensku bankanna og þeirra evrópsku leiðir í ljós að þeir evrópsku eru enn í sárum eftir fjármálahrunið 2008 og að þeir íslensku eru vel fjármagnaðir. Höldum því þannig og köllum hlutina réttum nöfnum.</p>

    </div>
  
  </div>


  </div>
  <footer>
    <a href="mailto:jokull@solberg.is">jokull@solberg.is</a>
  </footer>
</body>
